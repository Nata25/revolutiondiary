Поки Янукович десь у Європі знову комусь розповідав про євровектор руху нашої країни, уряд Азарова раптом – реально несподіванно для всіх – прийняв розпорядження про призупинення співпраці з ЄС у напрямі підписання Угоди про Асоціацію. Підписувати малися 29 листопада на Самміті «Україна – ЄС» у Вільнюсі. Всі чекали, але не так воно сталося.

Кокс і Кваснєвський, які вели цей український напрям співпраці у ЄС, практично злягли з інфарктами. Є фотографії, де Кваснєвський ледь не плаче. Згаряча він оголосив про провал місії і що у понеділок відрапортує своєму європейському начальству про згортання перемовин. Усі в траурі.

Ввечері 21-го фейсбук вибухає. Не тільки матюками на адресу всіх наших владних мужів, не тільки гнівними статтями політологів і холодними репортажами «Радіо Свободи» та яких-небудь BBC, – а й закликами йти на Майдан. Я прочитала про це вперше у стрічці Мустафи Наєма: він просто запитав, хто готовий вийти; мовляв, якщо в коментарях набереться 1000 «таків», будемо збиратися. А потім, коли «таків» набралося за 300, зробив апдейт: усі на Майдан. Пізніше я дізналася, що інший заклик, синхронно з Мустафою, зробила журналістка Вікторія Сюмар. Отак і розпочалась наша друга революція (тепер уже відомо, що це саме так, хоча ніхто тоді не знав нічого). Рівнісінько у 9-ту річницю «помаранчевої революції». Тільки тепер на площі кликали не політики, а інтелектуальна практично еліта.

Пізно ввечері фейсбук писав, що на Майдані, годині о 22-00, зібралося близько 1000 чи навіть 2000 людей (!). Підтягнулись і політики – вся наша прекрасна опозиційна краса. Арсеній Яценюк оголосив про те, що в неділю буде «віче» на Європейській площі, і закликав усіх туди приходити. Пізніше з’ясувалося, що цю акцію опозиція замислила вже давно і готувалася до неї – в очікуванні Вільнюсу. І їм просто «пощастило», що власне напередодні Азіров підклав українцям таку велику жирну свиню: з’явився одразу і реальний привід збиратися, і резонанс. Бо інакше не уявляю, хто би прийшов і навіщо?.. Але про це потім.

Після мітингу о 22-00 люди в основному розійшлися до наступного дня, до 12-00; хоча на Майдані все одно залишилося до півтисячі активістів. Треба розуміти, що вже на цю першу здибанку поприходили не тільки кияни – поприїжджали люди з ближніх регіонів, а з дальніх – частина почала брали квитки та пакувати валізи, а частина – організовувати власні «майдани».

Також важливо, що прокинувся Львів. Активніше навіть, аніж Київ, бо там уже вдень на вулиці вийшла колона із 1000 (щонайменше) студентів.