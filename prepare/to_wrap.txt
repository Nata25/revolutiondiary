Атоми Майдану

Я, авторка цих записів, вдячна всім, хто завітав на цей сайт. Сподіваюся, ви знайдете тут щось важливе й потрібне для себе.

Це щоденник, який я почала вести 21 листопада 2013 року. Більшість записів робила якомога ближче до події, в репортажному режимі, або наступного дня. Все, що тут написано, не може бути вичерпним і об'єктивним, хоча я намагалася тримати дистанцію і добирати та перевіряти факти ретельно.

Чому й навіщо ці записи?

Колись дуже жалкувала, що не вела щоденника подій Майдану – 2004. Причини банальні: брак часу та втома. Я тоді була студенткою київського вишу; брала участь у тих подіях разом із друзями. Від того часу маю лише фотографії, жодного рядка.

За дев’ять років усе було інакше.

З подій зими 2013–2014 років маю лише кілька своїх фотографій, та й тих – випадково та швидко вкрадених із реальності у телефон. Коли приходила на Майдан, то рука не піднімалася будь-що фіксувати. Здавалося, що це не має сенсу. Ті події я не відчувала як “історію”, не могла подивитися на них як на щось у міру далеке й відсторонене, аби думати про “картинку”. А саме такий погляд, напевно, потрібен фотографу. Стати у позицію того чи тої, хто за кілька місяців, років, а то й дисятиліть згадує про все це, дивлячись на фотографії. Я так не могла; мені хотілося відчувати все довкола шкірою та душею, а не спостерігати очима чи через об’єктив. А головне – оце відчуття: все, що ти можеш “узяти й переказати” з Майдану, є невимовно, трагічно й абсурдно меншим за смисл самої події. І від того якось незручно тягтися по фотоапарат.

Знайомо?

Та от парадокс. Разом із небажанням зберігати й архівувати візуальний, символічний образний ряд у мене була цілковита переконаність у тому, що потрібно писати. Це дуже дивно! Можливо, я відчувала, що слово не такий строгий та окреслений матеріал, як зображення. І неповнота, недосконалість слова не так гостро відчувається, як обмеженість картинки порівняно з досконалою повнотою образу?.. (Впевнена, люди, закохані у фотографію, зі мною не погодяться, і матимуть рацію). 

Словом, я, по-перше, дозволяла собі писати. А по-друге, відчувала, що обов’язково маю це робити. Якомога точніше, відповідальніше, простіше, відстороненіше. 

Перечитуючи ті записи через два роки (раніше не мала сил), розумію, що першим дням таки бракує всіх тих якостей. Авторка грається в сатирика, самопальну журналістку, у персонажа фейсбука врешті-решт. А от коли стало по-справжньому страшно, боляче й багато, тоді, здається, я знайшла потрібні інтонації. Ну, сподіваюся, що так є.

Написалося багато. Триста сторінок дрібним шрифтом, і в основному – факти. 

Спершу я й не думала про публікацію. Але час ішов; після Майдану я захопилася веб-дизайном, і ці записи отримали шанс на друге життя. Взагалі, для багатьох людей Революція Гідності стала поштовхом до пошуку себе та творчого розвитку. Страшно це усвідомлювати, але що поробиш...

На сайті ви не побачите репортажних фотографій, видовищних відео, рясних гіперпосилань. Він трохи скупий у дизайні, і це було зроблено свідомо. Це так, як я відчуваю Революцію. Це слова, які не кажуть усього. Багато жовтогарячого. Сніг, сніг. І ще картинки. Замість цифр. Дат, днів. Усі ці зображення – з Майдану. Але таких “картинок про Майдан” важко знайти у фотоапаратах туристів. Для мене Майдан був і лишається дуже близькою, підшкірною, живою історією, по якій ми ходимо ногами, торкаємося руками, ледь зауважуємо у віконці уваги, рутинно “пробігаємо” очима. Щось надзвичайно близьке; близьке настільки, що не завжди легко його зауважити та роздивитися. Хіба лиш у збільшуване скло. Щоб розкласти на деталі. На дати. На дні. На піщинки. На атоми. 

Дякую, що зайшли. Лишайтеся. 