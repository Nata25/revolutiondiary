Азаров зібрав ПР на якесь засідання; були дискусії. Тигипко проявил дерзость. Деякі депутати прямо сказали Азарову, що Майдан зібрався не через ЄС, а через те, що люди втомилися від поборів та корупційних судів. Але кінцева резолюція така, що вони мінятимуть склад Камбіну на 90%, і не тепер, а після Нового року. Опозиція це не приймає, бо це дешеві подачки.
Підрахували результати виборів на проблемних округах. Левченко, який, за екзит-полами вигравав у 223 окрузі в Пилипишина 17%, “переміг”! Із відривом відсотків у п’ять. Узагалі, кажуть, що фальсифікації були жахливими; експерти називають це репетицією виборів президента у 2015 році (якщо не зміниться до того часу законодавство). “Регіони” намалюють собі той результат, який захочуть... А головне: вони це зробили, коли в Києві стоїть Майдан. Чудова демонстрація того, в якому місці вони мали “європейські цінності” і “тиск суспільства” (хоча тиску як такого й не було – пікети під ОВК були дуже кволенькими – і річ не тільки в рядових людях, а й у політиках, які не змогли “розігрити” людей на цей похід...).
Загалом, якщо за результатами екзит-полів, перемагало 4 опозиційні кандидати з п’яти, то після підрахунку в ВР від опозиції пройшов один опозиціонер.
Усі неофіційні підозри в розгоні Майдану 30 листопада падають на Клюєва. Неофіційні – бо в ГПУ його не викликають і офіційних підозр не висувають. Проте є протокол допиту Попова, в якому він називає Клюєва реальним замовником розгону, Сівкович – заступник – діяв з його згоди. Демонстрація не забаралися: Клюєв сам пішов до прокуратури (“хоч мене не викликають, але я готовий прийти сам і відповісти на всі запитання”, – для кого цей спектакль??..). Там його кілька годин допитували, після чого Пшонка ответственно заявіл, що Клюєв ні в чому не винний. Фініта ля комедія.
Розмови про “незмінність євроінтеграційного курсу” і навіть нові візити Арбузова у Страсбург таки виявилися окозамилюванням. Сьогодні в Борисполі затримали (без пояснення причин – просто не пустили на літак) дипломата, який брав активну участь у підготовці угоди про Асоціацію, Василя Філіпчука. Він якраз мав летіти до Брюсселя на міжнародну конференцію, присвячену “українському питанню”. На цій конференції він мав зустрітися зі Штефаном Фюле.
А так – день минувся мирно. Люди справді не кидалися ні на які пікети, прижилися собі на майданній січі, чекають чогось... Чого? Страшно, але, можливо, має рацію Микола Рябчук, який сьогодні був у гостях у “Громадського тб”: “Влада, схоже, нарешті знайшла спосіб боротьби з Майданом: треба просто нічого не робити...”. Так і є! Нагнітання обстановки, розмови про силовий сценарій та провокації хоч якось мобілізували людей, а тепер таке враження, що всі почали стоїчно готуватися до зустрічі Різдва на Майдані.
Дай Боже, щоб я не мала рації.
Хоча ні, влада не зовсім байдикує. Використовує тактику точкових ударів, і це виглядає як іще одна репетиція – репетиція “пореволюційних” репресій, які неодмінно почнуться, якщо революція не досягне мети й не буде обіцяного “перезавантаження влади”. А що сталося? Перше: Віталію Кличку суд заборонив пересуватися Києвом. Це не жарт. І найцікавіше: виявляється, саме на виконання цієї заборони “Беркут” і робив спробу штурму Майдану в ніч з 10 на 11 грудня! Тобто ця постанова суду не тільки безглузда, але її ще сфабрикували заднім числом!
Друге: КМДА звернулася в суд із вимогою “звільнити центральні вулиці міста і тротуари” від різних перешкод: маються на увазі намети, барикади тощо... Тиснуть, як можуть. Дивуюся, що вони раніше цього не заборонили...
