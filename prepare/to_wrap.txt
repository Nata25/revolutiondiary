ЄС оприлюднила список із 12 російських та українських чиновників, проти яких вводяться економічні санкції (Рогозін, Глаз’єв, Дмитро Кисельов, Валентина Матвієнко, Наришкін та інші). Справді повторюють список США.
Санкції не жорсткі, але водночас і не суто символічні, бо торкаються людей, які мають реальний бізнес і власність у Європі.
Відпустили викраденого понад 10 днів тому (10 березня) координатора кримського Євромайдану Андрія Щекуна. Його в полоні “самооборона” катувала електричним током. Питали про зв’язки з “Правим сектором”, хто фінансує, керує. Стріляли з травматичної зброї. Разом із ним у приміщенні були й інші люди. Одного хлопця взяли на вокзалі, просто так; при обшуку знайшли прапор України; прострелили з травматичної зброї обидві ноги, відрізали частину вуха. Заручників три дні не годували, потім – ледь-ледь; постійно знущалися та проводили допити. А потім відпустили. Серед “командирів” цієї самооборони, можливо, були чеченці: судячи з неукраїнської і не зовсім російської вимови, а також специфічних жартів про “виріжемо тобі печінку” і так далі.
На фондовому ринку Росії стався черговий обвал. Не такий великий, як на початку березня (після рішення про можливість вводу військ в Україну, тоді було 12%-е падіння), на 4-5%, потім скоротилося до 2%. Експерти пов’язують падіння ринку з запровадженням санкцій проти російських бізнесменів. А взагалі, жартують, що це “подарунок” до дня народження Сергія Лаврова, міністра закордонних справ Росії.
Visa і MasterCard припинили обслуговування банку “Россия”. Путін пообіцяв відкрити там рахунок. Також ходять чутки, що Росія може зреагувати надто несиметрично; згадують, як РФ у відповідь на створення “списку Магнітського” запровадила заборону на всиновлення іноземцями російських дітей (і це був удар не по США чи американських чиновниках, а по дітях). Тому тепер, коли хтось каже, що Росія може відмовитися від послуг Visa і MasterCard, то це виглядає не так уже й фантастично.
В деяких іноземних готелях з’явилася нова послуга: “Поселимо вас без росіян”. Все для вашого комфорту.
П’ять днів не могли знайти двох операторів “Вавилону 13”, які зникли у Криму. Ввечері вони знайшлися, і їх відпустили.
Загалом, заручники в Криму, яких відпускають (журналісти, активісти), розповідають про побиття, знущання і моральний тиск. Допитують про зв’язки з “Правим сектором”, про джерела фінансування.
Конституційний суд визнав неконституційною постанову ВР АРК про незалежність Криму.
Мустафа Джемілев виступить через тиждень в ООН з заявою про позицію кримськотатарського народу щодо російської окупації. Проситиме допомоги в реалізації права кримських татар – як тепер уже офіційно корінного народу Криму – на самореалізацію в складі єдиної та неподільної України; водночас іще раз скаже про абсурдність посилання Росії на резолюцію ООН по корінних народах, коли вони обґрунтовували рішення про приєднання Криму до РФ.
Тимчасом ВС (“совет”) АРК оголосив, що понад 100 депутатам – які не підтримали приєднання до Росії – буде заборонено в’їзд у Крим. Список не оприлююднюють, але той самий Джемілєв може там опинитися.
Корвет “Тернопіль” захоплено росіянами і відбуксовано у невідомому напрямі.
Корвет “Славутич” зранку піднімав український прапор.
На решті кораблів, які заблоковані у бухті озера Донузлав (вони не можуть звідти вийти, оскільки росіяни кілька днів тому затопили там кілька кораблів Чорноморського флоту РФ) також зберігається український контроль. Попри шалений психологічний тиск.
З різних військових частин з’являється інформація, що частина вояків приймає рішення переходити до лав російської армії. Ті, хто хочуть лишатись в українській армії, не знають, що робити. Люди кажуть, що в багатьох штабах, де лишаються українські військові, охороняти фактично нема чого: обладнання зіпсоване або контролюється росіянами; охороняють вони “чотири стіни” (слова дружини командира легендарної частини (?) у Бельбеку, який повів своїх вояків із прапором України і без зброї на росіян, які заблокували будівлю).
Київське центральне командування ніяких директив із цього приводу не дає. Ба більше, сьогодні Турчинов виринув із такою заявою: мовляв, шириться інформація, ніби українські вояки не мають наказів, не знають, що робити; це неправда (!), вони знають, що вони повинні “захищати свої військові частини, свої кораблі”.
Міністр оборони Тенюх дав десь інтерв’ю, де розповів, що насправді родинам військових уже давно було запропоновано залишити півострів, але вони не хочуть цього робити. А деякі військові, своєю чергою, використовують це як аргумент для того, щоб перейти на бік росіян: мовляв, їхнім родинам загрожують (що є правда). Щодо наказу самим військовим, то вони мають розпорядження захищатися та за потреби використовувати зброю. Українські війська у Криму мають залишатися, поки тривають перемовини й використовуються різні “політичні й дипломатичні” інструменти для врегулювання кризи. Там, де військові дотримуються цього наказу, українські частини залишаються під їхнім контролем. А де ні – там і ні.
Кримчани скаржаться, що забули не тільки про вояків. Усі сфери життя, так чи інакше регульовані державою, зараз заморожені. Є, наприклад, прокурори, які хочуть служити народу України (вони також складають присягу, як і військові), але куди їм їхати, чи їх десь чекають, чи їх централізовано перерозподілять – чи їм “їхати побиратися на Майдан, аби тільки не бути зрадниками” (с) – невідомо. І так скрізь: від медицини до фінансів. Тільки міністр освіти Квіт оголосив, що учні Криму зможуть пройти ЗНО в Херсонській області. Але це і все.
За цих умов підтримка людей, звичайних громадян, виявляється чи не головним аргументом, який тримає дух кримчан. Військові по багато разів переглядають відеозвернення – від людей, від журналістів – на їхню підтримку. Українці зібрали вже понад 25 млн гривень через благодійні акції. Пропонують приватним чином житло, їжу, одяг, переїзд та інше. Люди не всесильні, але хоч так.
Ну, і рівно через чотири місяці після початку Євромайдану Україна підписала угоду про Асоціацію з ЄС. Паралельно підписали документ, котрий регулює, які саме пункти угоди будуть вводитися в дію (в основному “політичні”, як їх називають; економічний блок залишають на пізніше, щоб “не дратувати” ні Росію, ні особливо східні регіони України).
