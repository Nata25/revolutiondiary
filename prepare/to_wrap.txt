Одіозного журналіста з телеканалу “Россия” Дмітрія Кисельова призначили головою міжнародного інформаційного агентства “Россия сегодня”, створеного в результаті реорганізації РИА Новости. Тобто він тепер буде главним.
Ніч пройшла спокійно.
Зранку валить лапатий сніг.
Центр Києва (“урядовий квартал”) заблоковано. Біля МВС також барикади: до відставки міністра Захарченка.
Триває “лежачий пікет” біля Генеральної прокуратури – попри заборону суду.
По всьому місту пробки.
Метро на Майдані незалежності працює лише на виїзд. А потім – інформація про замінування метро “Хрещатик”, у зв’язку з чим одразу з трьох станцій масово евакуюють людей. Входи перекриті міліцією.
З Василькова вранці вирвалася колона із внутрішніми військами. Вона прорвали блокаду з машин. Їдуть на Київ. Кажуть, що це на заміну людям, які стоять біля АП, а не для посилення резервів... Міліціонери у шоломах з кийками біжать вздовж автобусів і виштовхують з траси будь-яку машину, яка намагається блокувати рух колони на столицю. Частину вдалося заблокувати на дорозі та спершу вмовили повернутися назад (велися перемовини), але потім просто спихнули з дороги машини нардепа Ляшка і рушили на Київ.
До 20 автобусів доїхало до Києва. Дійшли до КМДА, оточили і заблокували підступи до Майдану. З КМДА виводять людей, особливо жінок, чекають на штурм.
Опозиція зібрала брифінг, на якому оголосила, що можливий силовий розгін Євромайдану. Кличко, а потім і Яценюк закликали всіх виходити на Майдан: мирно протестувати. Якщо людей буде багато, ніхто нікого не розганятиме...
Інформація щодо “розгону” надходить дуже суперечлива. Луценко каже, що силовики не отримували такого наказу. Англомовний “Євромайдан” пише, що нібито наказ до силового розгону віддано всім військовим силам України. А от заступник міністра-силовика сказав, що внутрішні війська прийшли в Київ для забезпечення порядку, а не для розгону демонстрацій. Люди в напруженні. Тягнибок сказав, що це психологічна атака і спроба перекрити постачання провіанту та речей на Майдан. Леся Оробець у твіттері написала, що Захарченко “прийняв рішення зачистити Майдан” і кличе всіх – туди.
За інформацією посольства Великої Британії, на Майдані перебувають дипломати кількох країн – представники посольств країн ЄС.
Прості люди перекривають дорогу автомобілям із “Беркутом”, щоб ті не поїхали на Хрещатик. Що в принципі трохи наївно: можна ж і пішки пройти (автомобілі вже стоять пусті). Але – мужньо.
Також  люди ставлять барикади біля закритих через “замінування” виходів із метро, бо пройшла інформація, що “Беркут” можуть провести й цим шляхом, причому тоді він потрапляє просто між двома барикадами, які охороняють Майдан і КМДА. На сходах поклали плівку – щоб ніхто не міг піднятися.
Жінки пробували нагодувати міліціянтів, які взяли в облогу Майдан. Ті мовчать, не рухаються.
Священники там само провели службу і благословили хлопців на мир. Обличчя під шоломами доволі збентежені. Водночас УПЦ-МП заборонила своїм священикам брати участь у мітингах (заворушилася після того, як кілька її служителів узяли участь у Євромайданах).
Голова Єврокомісії Баррозу вчора, виявляється, особисто телефонував Януковичу та застерігав від силового сценарію. А сьогодні пройшла інформація, що на Януковича вийшов перший президент Леонід Кравчук і “вмовив” його провести переговори за участю всіх чотирьох президентів України. Обіцяють провести такий круглий стіл завтра.
Завтра очікують також візит заступника держсекретаря США Вікторії Нуланд і верховного представника ЄС з питань зовнішньої політики Кетрін Ештон. На переговори.
А Янукович уранці провів нараду (у Межигір’ї) нараду з силовиками, прем’єр-міністром і головою РНБО Клюєвим. “Дзеркало тижня” повідомляє, що на нараді обговорювалося питання “введення ситуації в конституційне русло, що передбачає можливість силової зачистки Майдану”. Про результати наради поки що невідомо. Але що точно тепер усі знають: хоча би яким був подальший розвиток подій, Янукович більше не зможе від них відхреститися – все це відбуватиметься з його відома.
Єврокомісар з питань розширення Фюле виступив із заявою, в якій знову нагадав: угода про Асоціацію – на столі, підписуйте хоч зараз.
Три колишні президенти зустрілися з учасниками ініціативної групи Першого грудня, серед яких Любомир Гузар, Вадим Скуратівський, Євген Сверстюк та інші моральні авторитети. Є гарні фоточки в мережі, але до чого вони домовилися – невідомо...
На допит у прокуратуру з приводу розгону мирного майдану 30 листопада в один день викликають Анатолія Гриценка, Арсена Авакова, Миколу Княжицького... це ті, кого я знаю-читала. Але це абсурд повний.
UPD з Майдану: криза втихлася. Люди почали підтягуватися, настрій бойовий і спокійний.  Пішоходів пускають. Хрещатик (вулиця) відкритий. Паніки немає. Працюють кіоски і поштамт. Журналісти розговорили одного з керівників, який дуже спокійно і з гумором (хоч і не без хитрого ока) запевняв, що вони прийшли тільки охороняти громадський порядок. Але дороги перекриті автобусами й очепленнями “Беркуту”, тому підвести їжу, дрова чи речі неможливо. Коменданти кажуть, у них є достатній запас на найближчі дні, і керівники працюють над підтримкою життєдіяльності Майдану. Також є версія, що це тупий крок влади у відповідь: “ми” очепили урядовий квартал, а вони очепили “нас”.
Станції метро “Золоті ворота” і “Театральна” відкрили: вибухівки не знайшли.
У помешканні Єгора Превіра – одного з заарештованих у справі “штурму” Банкової, людини з найбільшими травмами – відбувся обшук. Його побили, після побиття тримали кілька годин на землі, а потім доправили у суд зі струсом мозку, переламаним носом і численними забоями. Він втрачав свідомість просто в суді. Його, як і інших, засудили на 2 місяці запобіжних заходів. Під час обшуку в нього знайшли листівки та заяву на вступ у “Братство”, але рідні кажуть, що нічого подібного бути не може, а саме “вилучення доказів” відбувалося, коли пойняті були в іншій кімнаті...
Також обшукали квартиру іншого затриманого – Юрія Болотова.
Апеляцію по хлопцях мають подавати завтра.
Ввечері почали притисняти барикади мітингувальників. Одну знесли. Також “Беркут” увірвався в офіс “Батьківщини”, трощить приміщення, б’є без розбору людей (депутат – не депутат, їм байдуже). Навіщо?..
Заарештували адвоката Андрія Дзиндзі, інкримінують замах на суддю. Також здійснили напад на офіс Інтернет-видання “Цензор.net” і “Вечірні вісті”, які знаходяться в тому ж приміщенні. МВС спершу заперечувало, скидало вину на СБУ, які розслідують справу про “захоплення державної влади”. Але за пару годин МВС все-таки визнало, що це було його розпорядження і пред’явило якусь ухвалу суду про ...обшук. У зв’язку з якоюсь справою про шахрайство та зловживання службовим становищем. Після “обшуку” приміщення виглядають гірше, ніж після землетрусу. Потім міліція визнала, що штурм був помилковим (!), що вони мали обшукати інший будинок (!), сусідній, – але сервери в офіс “Батьківщини” так і не повернули.
Якісь молодики намагалися вдертися в офіс “5 каналу”, але безуспішно.
“Беркут” розчистив вулицю Грушевського, зніс барикади. Діє разом із людьми у штатському. Підключили грейдер – дуже схожий на той, що діяв на Банковій 1 грудня. Демонстрантів не б’ють, але відтісняють.
Щоправда, не всі блок-пости зачепили. Деякі вдалося відстояти – завдяки не останньою чергою депутатам. Брати Клички (молодший підтягнувся до старшого) самі зупинили трактор, яким “Беркут” хотів знести барикади. Зупинили і змусили розвернутися назад.
Близько дев’ятої вечора знову закрили на вхід і вихід метро “Майдан Незалежності” – і знову через нібито замінування (!). А незабаром телеканал Княжицького “Еспресо TV” опублікував якусь коспірологічну новину з посиланням на своє джерело в силових структурах, що під Майданом у підземному ході, створеному спеціально для потреб метро, згруповано 3000 “беркутівців” (хоча, здається, вони всього налічують 2000 на всю Україну), які готові до зачистки Майдану.
Також на 2-3 години раніше позакривалися всі заклади в районі Майдану: ані зайти-погрітися, ані поїсти. Причому очевидці кажуть, це відбувалося майже одночасно. Ходять чутки, що вночі будуть вимикати на Майдані світло.
Відчуття великої тривоги перед ніччю. До того ж обіцяють нижче -10.
Водночас ті, хто стоять на Майдані (і Юра, який повернувся звідти ввечері), кажуть, що там ані страху, ані тривоги не відчувається. “Беркуту” дуже мало, якщо порівняти з кількістю людей. Люди жартують, усі спокійні та всім своїм виглядом показують, що стоятимуть до останнього. Дуже приязні, весь час намагаються “Беркут” нагодувати або напоїти чаєм. А хлопців тих добу не годують... тому вони їдять (коли їх камери не знімають). Був епізод: пропонували їм картонки під ноги, дивилися на командира – дозволив, стали й на картонки. А ще грають у футбол – змерзли-бо; тільки щойно на них наводять камери – падають на сніг і світять ліхтарями, щоб ніхто не зазняв. Люди.
Узагалі ті, хто спілкувався з беркутівцями, кажуть, що вони не налаштовані “бити своїх”; ба більше ще кажуть, що в лавах силовиків майже всі чини не задоволені владою і між ними шириться думка: “А чи не підтримати нам Майдан?” Можливо, це хтось таке додумує. Читала витяги ще з чиєїсь розмови, і там настрій такий: “Так, вони [начальство, влада] також нас дістали, але ми не можемо перейти на ваш бік, тому що нас усіх посадять, СБУ дістане”. Найближчими днями (а може, й просто цієї ночі) стане зрозуміло, як воно є насправді.
Ввечері віце-президент США Байден зателефонував Януковичу з випереджальним нагадуванням про відповідальність про силовий розгін Майдану. Застерігали його також (письмово – заявами) заступник канцлера Меркель, міністр закордонних справ Швеції Більд, посол США Паєтт. А Freedom House звернувся з закликом до Януковича піти у відставку, бо це “єдиний шлях розв’язання політичної кризи”. Наївні.
Нардеп від “Батьківщини” Олександра Кужель повідомила, що кілька тисяч підприємств середнього і малого бізнесу оголосили бойкот нинішній владі та будуть блокувати податкові перевірки (це те, про що Юра багато разів говорив, але у менших масштабах). Кажуть, що ніяких проблем у бюджету через це не буде, тому що податків вони повіддавали на 1.5 роки вперед.
Росія знову закриває для українців кордони. Масово.
З театру абсурду. На Майдан зайшов дуже відомий “регіонал” Лук’янов. Його не пропускала охорона, люди ображали й освистували (добре, що не побили...). Але він прийшов на запрошення нардепа від УДАРу, вести якісь переговори. Результат невідомий.
Близько першої ночі пройшла інформація, що в КМДА вимкнули світло і охорона (активісти) почали виводити людей. Але потім уточнили, що там просто вибило пробки.
І також уночі провели зачистку всіх блок-постів із барикадами; останніми були пости на вулиці Грушевського, намети біля Будинку Офіцерів та на розі Грушевського і Кріпосного провулку. Міліція діяла спільно з невідомими цивільними людьми, схожими на “тітушок”, та МНС-никами. Спершу вони відтісняли мітингувальників (яких було немало, але все-таки менше, ніж міліції), а потім пропускали за своїми спинами до наметів “тітушок”, які ті намети швидко руйнували – без жодного втучання міліції. Офіційна причина таких розгонів: “охорона громадського порядку”. Хто ті невідомі в цивільному, ніхто не пояснює (навіть прес-секретар київської міліції Ольга Білик – та сама, що 1 грудня спокійно розповідала, що міліція просто розчищала Майдан для ялинки... – сказала, що не знає, “про яких “тітушок” ви говорите”). Барикади міліція також розібрала. Допомога нардепів не допомогла; єдине, що вони змогли зробили – це оперативно звільняти затриманих. Намети, які є власністю нардепів (“громадські приймальні”), зламали. За словами Андрія Шевченка, який був на місці, діяли дуже технічно і, можливо, відробляли сценарій розгону Майдану. Дуже “чемно”: не били, не затримували, а просто грубо відтісняли.
Люди пішли на Майдан.
До 40 чоловік постраждало, але без госпіталізації.
