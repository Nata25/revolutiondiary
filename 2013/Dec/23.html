<?php
  $title = "28 листопада 2013";
  include($_SERVER['DOCUMENT_ROOT'].'/head.html');
?>

  <!-- DIARY NOTES -->

  <div class="container">

    <figure class="left-bar">

      <img alt="28" class="day-circle inner" src="/Pics/nums/d28.png" />

    </figure>

    <div class="text-container">

      <h2><span class="backuped">27</span> ЛИСТОПАДА, четвер</h2>

      <p>Перший день самміту у Вільнюсі. Янукович запізнився – приїхав на відкриття одним
      із останніх. За враженнями Мустафи Наєма, Україна (в обличчі своїх представників)
      виглядає дуже розгублено. Ходять чутки, що завтра просто зроблять якусь спільну
      заяву від України та ЄС про «можливість співпраці в майбутньому». Виглядає
      убого.</p>
      <p>Пішла ще жорсткіша критика української влади з-за кордону. На УП з’явилося дуже
      добре <a href="http://www.pravda.com.ua/articles/2013/11/28/7003335/" target="_blank">інтерв’ю</a>
      з американським фахівцем з української економіки Андерсом
      Ослундом. Дуже круто і чесно: що Януковичу ніяка асоціація (і ніяка Європа чи
      Росія) не потрібна взагалі; що єдина його мета – це забезпечити своє збагачення і
      збагачення своєї сім’ї. Власне тому він і не проводить ніяких економічних реформ:
      немодернізовані підприємства дешевше коштують, і їх легше «скупити»... навів багато
      цифр. І це говорить це людина «звідти», а не наш
      журналіст... жодних ілюзій. Також пророкує велику кризу нам (хто би
      сумнівався); аби її трішки згладити, потрібна девальвація гривні, а президент
      України, мовляв, на це не піде, бо на носі – вибори, і тим самим опускає свою країну
      ще глибше на дно...</p>
      <p>Інша реакція, теж промовиста, – від голови комітету у закордонних справах Ельмара
      Брока. Він дуже різко сказав про Росію (та й про нас заразом): наївно було вважати,
      що Росія дотримуватиметься норм міжнародного права; але ЄС так вважав, і в
      результаті програв; ЄС має виробити політику щодо Росії, аби запобігати таким
      ситуаціям, як склалася з Україною, в майбутньому. Щодо нас, то він сказав, що
      розмови про «економічну невигоду» вступу України до ЄС або про брак коштів –
      це дурниці. Головне – готовність розвиватися і бути готовими до
      «трансформаційних процесів». Грузія це зробила, Україна – ні, їй «забракло
      політичної волі».</p>
      <p>Навіть оптимістка Меркель заявила, що втратила надію на підписання угоди між
      Україною та ЄС.</p>
      <p>А от Грузія – парафувала, якраз сьогодні, і теж Угоду про асоціацію. І Молдова теж.</p>
      <p>Росія припинила «шоколадну» війну: скасувала санкції на продукцію «Рошен»
      (місяць тому заборонили її ввіз на територію Росії – якість-бо погана!..).</p>
      <p>Згадалося: ще в середині листопада пройшла новина, що українців не пускають до Росії.
      Знімають по 40-50 чоловік із поїздів або без пояснення причин, або з якимись
      незрозумілими присікуваннями. Особливо мене вразила історія жінки, яка мешкає у
      Росії, має там чоловіка і доньку; доньці мали робити операцію, і жінка поїхала в
      Україну на пару днів по спеціальні ліки, бо у нас їх можна купити дешевше, ніж у
      Росії; повертається – а її не пускають! букви їм у паспорті не сподобалися,
      закарлючки «неправильні»...</p>
      <p>Тимчасом свою «Угоду про асоціацію з ЄС» підписали наші представники
      громадських організацій. Це сталося в рамках Конференції громадянського
      суспільства.</p>
      <p>Наші опозиціонери «жгуть»: оголосили, що на президентських виборах - 2015 буде аж
      три опозиційні кандидати. Яценюк каже: ми так підстрахуємося, а то одного
      арештують, другого не допустять до виборів, треба, мовляв, мати запас (яка
      маячня...). Це було вдень. А ввечері з’явилась інформація, що Кличко наполягає на
      єдиному кандидаті. Цікаво, на якому саме :)</p>
      <p>Майдан стоїть. В основному студенти. Ольга Богомолець опублікувала лікарські
      поради, як не застудитися; зберегла й собі – корисно. У «Могилянці» працює
      юридичний відділ для допомоги мітингуючим, а також пункти харчування та розливу
      кави.</p>
      <p>Хтось пустив фейкову новину, ніби Юрій Луценко пропонує «Майдану» розбігатися:
      мовляв, угоди все одно не підписують, то навіщо перетворювати євромайдан у
      «циганський табір»? Цю новину перепостив навіть TVi, хоча їм у коментарі одразу
      написали, що це просто перекручені слова, і навели відеозапис усього виступу
      Луценка перед студентами (на основі якого нібито було складено ту новину), і
      нічого такого він там не каже. Трохи пізніше прес-секретар Луценка визнав, що «в
      нас проблеми» – новина поширюється дуже швидко, і спростування за нею просто не
      встигає. Вже навіть почалися обговорення того, що робити з цим «закликом
      Луценка» (запитують люди, що стоять на Майдані), хто першим кинув клич і яким є
      план дій далі.</p>
      <p>...Що я про це думаю... Думаю, що смисл «Майдану» зовсім не в тому, щоб нас взяли в
      Європу. Мають рацію американці та британці: така Україна Європі не потрібна. Влада
      українська ніякої Європи, модернізації, розвитку, праці не хоче; тому це навіть
      «добре», що так сталося... що вони з’їхали з теми. У певному сенсі було би набагато
      гірше, якби угоду підписали і ця влада могла б занести цей крок (цілком
      протилежний її іміджу, її справжнім прагненням і стратегії) у свій актив, тим паче
      вже майже напередодні президентських виборів – бо що таке рік із хвостиком?..
      нічого. Тож смисл «Майдану» не в Європі (хоча як жест – чудово, Європа нас знову
      побачила і почула, і нам це запам’ятають). Смисл у тому, що люди піднялися. І якщо
      наші опозионери не скерують цю хвилю у правильне русло, якщо не почнеться реальна
      гонитва на владу, – то все це не має жодного сенсу і помремо ми, як роса на сонці...</p>

<?php
  include($_SERVER['DOCUMENT_ROOT'].'/foot.html');
?>
