<?php
$custom_heading = '';
include($_SERVER['DOCUMENT_ROOT'].'/head.html');
?>

  <!-- DIARY NOTES -->

  <div class="container">

    <figure class="left-bar">

      <img alt="01" class="day-circle inner" src="../../images/nums/d01.png" />

    </figure>

    <div class="text-container">

      <h2><span class="backuped">01</span> ГРУДНЯ, неділя</h2>

      <article>

      <?php echo "<h1>" . $title . "</h1>" ?>

      <p>Після півночі, з подачі газети «Сегодня», з'явилася новина
      що на Михайлівську площу нібито йдуть спецназівці і люди звідти тікають. Більше
      ніхто про це не писав – а УП та інші джерела моніторять ситуацію постійно.
      На ранок виявилося, що це фейк. Ніч пройшла спокійно.</p>
      <p>Єдине, що вранці повідомилося про заборону судом мітингів у центрі міста. Судді,
      які прийняли таке рішення (за позовом КМДА), заховалися від журналістів.
      Утім, заборона поширювалася на Майдан, Європейську площу та вулиці, на яких розташовані
      органи держвлади. Про Михайлівську нічого сказано не було.</p>
      <p>Генпрокурор Пшонка виступив із заявою, що люди на Майдані
      29 листопада стояли законно (!) і що «прокуратура проведе розслідування», за що ж їх
      так жорстоко побили. Ну-ну.</p>
      <p>Люди біля пам’ятника Шевченку почали збиратися задовго до мітингу. О 12:00 (час
      початку акції) їх було вже стільки, що вони не вміщалися в парку і виходили на
      прилеглі вулиці. Юра був там, каже: «Людей – тьма». Потім колоною рушили на
      Хрещатик і Майдан. Майдан зайняли: міліція, яка охороняла територію «стелли» за
      щитами, мирно відступила (тобто втекла – за розпорядженням начальства). Люди
      розібрали паркан, а на «криваву йолку» повісили прапори України та ЄС.</p>
      <p>Ані міліції, ані «Беркуту» у прилеглих вулицях ніхто не бачив. Прес-секретар МВС
      повідомила журналістам, що ніяких силових дій проти людей ніхто не
      застосовуватиме.</p>
      <p>Щодо цифр: говорили спершу про півмільйона, а потім дійшло до 1,6 млн (офіційний
      підрахунок МВС). Це більше, ніж за «помаранчевої революції».</p>
      <p>До вечора опозиція не оголошувала ніяких своїх планів. Багато
      загально-водичкових промов про «слава Україні». Звукотехніка була слабенька,
      і тому більшої частини виступів просто неможливо
      було почути.</p>
      <p>Тимчасом на вулиці Банковій «Беркут» оточив рядами і щитами Адміністрацію
      Президента (попередньо ж ходили чутки, що страйком буде «брати» або блокувати
      адмінбудівлі). І там розпочалися провокації. Спершу це виглядало так, ніби люди,
      розчаровані тим, що лідери не дають їм жодних конкретних вказівок, що робити (а
      люди нарешті вийшли готові до дій, і те, що опозиція справді одверто зливала цей
      феноменальний протест, було поза сумнівом), і через те просто вирішили поперти
      на «Беркут». От тільки звідки в цих
      людей з’явився будьдозер, який пробивав щити?.. На «Громадському» в цей час у студії
      був Грицак і два журналісти, і настрій там був такий: чи знає щось мирний Майдан про Банкову? чому там, на
      Банковій, немає політиків? людей потрібно скерувати, заборонити їм насилля,
      інакше все піде по неправильному сценарію… Утім, люди скоро самоорганізувались і
      самі: почали обороняти «Беркут» від атак. А атаки були серйозні: крім бульдозера,
      невідомі хлопці з закритими обличчями кидали в «Беркут» каміння, виламане з
      бруківки, і навіть кидали якісь гранати («коктейлі Молотова», так їх, здається,
      називають). У відповідь Сашко Положинський заліз на цей бульдозер і вмовляв людей не чинити насилля.
      Потім прибули політики. Особисто Порошенко вів перемовини з «беркутівцями» і з
      атакувальниками. Прийшли чоловіки з організації афганських ветеранів (до того
      вони також брали участь у зайнятті будівлі Українського Дому, але про це потім),
      оточили «Беркут» живим ланцюгом. Також живий ланцюг робили депутати – щоб
      провокатори не жбурлялися нічим.</p>
      <p>Закінчилося все бійнею! «Беркут» знову нещадно бив людей, у тому числі
      вже поранених, які лежали. Частина їх втекли, сховалася у будинку Спілки
      Письменників: мітингувальники, поранені і медики; а їх знайшли, помолотили,
      викинули з будівлі, потрощили меблі всередині. </p>
      <p>Письменник Борис Гуменюк щойно повідомляв:</p>
      <p class="emphasized">Під час зачистки беркутом вулиці Банкової, беркутом було також атаковано будинок
      Спілки письменників (вул. Банкова, 2), у якому хотіли знайти притулок поранені
      мітингувальники та кілька лікарів-волонтерів, які не змогли вибратися з цієї
      вулиці й опинилися в капкані. Письменники Сергій Пантюк, Борис Гуменюк, Роман
      Жахів і частина демонстрантів намагалися забарикадуватися, однак беркут вибив
      вікна і проникнув у будинок. Бійці беркуту потрощили меблі, били людей і викидали
      їх на вулицю. Перелякані дівчата й хлопці, що намагалися знайти притулок у будинку
      письменника, тікали на балкони й вилазили на дах будинку.</p>
      <p>«Громадське телебачення» послало туди свою репортерку,
      яка працювала на Банковій; дівчина сходила і в наступному ефірі каже: «Тут хтось
      повідомляв, що нібито (!) були якісь погроми в будинку Спілки письменників… Ми там
      побували щойно: темно, нікого немає, будинок зачинений, розбитих вікон я не
      побачила». Журналісти у студії цього не відкоментували. Хоча логічно було б уточнити:
      а може, люди звідти вже пішли? чого залишати
      підвішеним у повітрі знак запитання? можливо, треба зв’язатися з інформаторами?
      може, людям допомога потрібна?.. Та ні.</p>
      <p>Після шуму з приводу цього «непорозуміння» на фейбуці ми отримали другий пост:</p>
      <p class="emphasized">Для тележурналістів, які приїхали під Спілку письменників (аж через 3 години!)
      після беркутні і написали "двері зачинено. все спокійно. інформація
      непідтвердилася". СВІДЧЕННЯ ОЧЕВИДЦЯ - Христі Дичко:</p>
      <p class="emphasized">«Розбитих вікон немає біля центрального входу, беркутівці ж
      "зайшли" з двору. Я в цей час разом із кількома дівчатами сиділа на другому поверсі,
      звідки звук скла, що б'ється, було прекрасно чутно. А ще було дуже страшно, й
      особливо за тих, хто внизу тримав штурм. І звісно ж, на цей час там уже зачинено.
      Більшість втекли, як тільки з'явилася така можливість. Чи мали би ще чотири години
      сидіти у спілці із закривавленими обличчями та чекати медійників?»</p>
      <p>Водночас, TVi дав новину про цю подію на своєму сайті, процитувавши те перше
      повідомлення Бориса Гуменюка. Але заголовко новини був неточний:
      «Беркут розгромив будівлю СП». Насправді будівлю не громили, а били
      людей і трощили меблі.</p>
      <p>Загалом під час «зачистки» території біля АП до «швидкої» звернулося понад 53
      людини. Безпрецедентно багато журналістів – про це зарубіжні ЗМІ
      розказують з особливою злістю. «Телекритика» нарахувала, що за час
      «Євромайдану» в Україні (в основному – в Києві) постраждало 36 журналістів, у тому
      числі два поляки й оператор «Euronews». Усі кажуть, що враження таке, ніби «Беркут»
      спеціально б’є людей із камерами (а камери – трощить, це факт) або з
      журналістськими бейджиками. Тобто якщо в «цивілізованих» країнах посвідчення
      журналіста є певним мандатом захисту, то у нас його ліпше ховати подалі…</p>
      <p>І ще: очевидці подій казали, що це 100-процентні провокації, тому що людей, які
      підбурювали натовп на насилля, було небагато і вони вирізнялися серед інших:
      обличчя закриті, поведінка якась дика. Але вони знайшли відгук, і деякі знуджені
      «стоянням» молоді люди повелися.</p>
      <p>Важливо: силовики виставили в перший кордон проти провокаторів
      18-літніх хлопчиків, бійців строкової служби. В них не було ні щитів, ані зброї,
      тільки шлеми. І от саме їх невідомі у масках метелили ціпками, жбурляли в них
      каміння і навіть кидали в них «коктейлі молотова». Ті стояли, бідолахи. А потім
      доблесний «Беркут» висунувся вперед і почав бити людей. Провокатори заховалися
      за спинами силовиків.</p>
      <p>Була й друга провокація, вже незабаром. Ті самі молодики з закритими обличчями
      пробували повалити пам’ятник Леніну на Бесарабській площі (пам’ятник охороняло
      багато міліціянтів). Не треба бути генієм політичної історії, щоб зрозуміти, кого
      в такий спосіб намагалися дискредитувати: «Свободу». Але ж ні: «свободівці»
      підкотили до місця сутички, разом з іншими демонстрантами, і захищали його.
      <span class="emphasized">«Свобода» захищала пам’ятник Леніну.</span>
      Це взагалі анекдот, хоч і дуже гіркий. Ніби обійшлося.</p>
      <p>Пізніше було захоплено будівлю Київської міської адміністрації і серед організаторів
      захоплення назвали свободівця Ігоря Мірошниченка.
      Чула його виступ-звіт на Майдані; у його викладі це звучало приблизно так: а)
      громадські активісти взяли під контроль КМДА; б) робота адміністрації
      заблокована, «щури» повтікали; в) Попова - на килим г) тепер будемо домагатися
      законних виборів у Київську раду та виборів мера. Не знаю, як їм це вдасться
      реалізувати, але ідея хороша: Київ має бути Києвом.</p>
      <p>КМДА облаштували для потреб мітингувальників: тут вони зможуть
      зможуть відпочивати, їсти, ходити в туалет і т.п. А Тетяна Чорновіл уточнила: «Ми
      захопили тільки комунальні приміщення, тобто те, що належить киянам».</p>
      <p>Ходять чутки, що «Беркут», який топтав людей і кінокамери журналістів біля
      Банкової – це переодягнений російський спецназ. Правда чи ні, але те, що це була
      звіряча жорстокість – факт.</p>
      <p>З Партії Регіонів ідуть люди. Наприклад, Тігіпко з 5 людьми. Є прогнози, що фракція
      загалом помаліє на 20 тушок. Колишній член фракції Давид Жванія каже, що потрібно
      робити нову більшість.</p>
      <p>Прес-служба сина президента, депутата Олександра Януковича, одноголосно
      відмовилася з ним працювати. Страйк оголосили.</p>
      <p>На Майдані загубилась 6-річна дівчинка, але завдяки соцмережам її тата відшукали
      – за кілька годин. І хто бере дітей на такі акції?.. Я й сама бачила на
      Майдані дітей, навіть грудних – у мам у кенгурушках.
      Якийсь тато ніс на шиї свого синка малого, а той тримав
      плакат: «Янукович, не вбивай, я хочу жити». Це, звісно, дотепно, нічого не скажеш,
      але … навіщо? це привід для дотепів?.. Гарно хтось дописав в інший зовсім пост на
      фейсі на тему «не беріть дітей»: із дітьми на Майдан приходять тільки ті, хто ще
      вірить у можливість мирного протесту, але від цієї віри вже час позбутися.</p>
      <p>На Межигір’я ввечері поїхали 100-150 машин. Їм дорогу перекрила міліція. Кажуть,
      зараз у президентській резиденції засідають Захарченко (колишній міністр
      внутрішніх справ, тепер – голова адміністрації), Попов (голова КМДА) та Клюєв
      (віце-прем’єр). Де Янукович – ніхто не каже.</p>
      <p>Депутати передають внутрішню інформацію, що готується документ –
      однаковий на всі східні та південні області, – яким обласні чиновники
      проситимуть у президента ввести надзвичайний стан. Чекають, що завтра такий
      документ буде оприлюднено.</p>
      <p>Здається, мали зайняти Український Дім. Охороняв його «Титан», але в ході
      перемовин хлопці сказали, що «підуть, якщо їх чемно попросять». Були наміри
      просити чемно. Організували колону зі спортсменів і колишніх афганців, які
      оточили будівлю по периметру і почали акуратно звужувати коло. Здається, так і витіснили.</p>
      <p>Також зайнято Будинок профспілок. На жаль, розбито скляні двері. Але тепер там
      штаб: люди можуть погрітися та сходити в туалет. Оцінки різні. Одні кажуть:
      даремно, тепер у влади є козир; інші: а як інакше? Київ – Києву.</p>
      <p>Лікарні прийняли всіх поранених під час провокацій та сутичок із «Беркутом».
      Розподілили по палатах, жодного не відправили. Це важливо не тільки в тому сенсі,
      що в усіх – справді важкі травми (хоч і це може бути); це ще й воля медиків: якщо
      вони відмовляють у госпіталізації, то ці хлопці та дівчата відправляються на
      тюремні ліжка. До речі, «беркутівці» теж (за наказом?..) подавали заяви на
      госпіталізацію, але жодного з них у лікарню не поклали.</p>
      <p>Єврочиновники відреагували на наші події: вони «засуджують захоплення адмінбудівель у Києві».
        Видно, до них долетіли
      відголоси про «штурм» АП та «захоплення» КМДА, і вони склали два плюс два,
      отримавши три…</p>
      <p>Щодо плану дій опозиції, якщо це можна так назвати… Я не чула, щоб хтось казав
      «сьогодні, зараз ми зробимо те-то»; казали: «завтра», «ми маємо зробити» і так
      далі. Тобто в невизнеченому часі. Декларації про наміри, і все. Це одверто дратує.
      Стільки людей вийшло, і людей, готових до дій, а їх знову годуть «завтраками». І
      при цьому – оця манія «не віддати майдан». </p>
      <p>Про якийсь план дій до обіду не говорили взагалі. Потім почали ворушитися. Спершу
      оголошували прес-конференцію на 16:00 – мовляв, усе там і розкажемо. Потім – на 19:00. О
      чверть на восьму три опозиціянти справді вийшли до журналістів, але так
      «зрозуміло» їм усе сказали, що після заходу журналісти почали в них брати
      коментарі-уточнення. Роздратований Яценюк сказав, що «ми почнемо з того,
      що завтра вимагатимемо відставки уряду». Журналіст: «А Вам не здається, що люди
      чекають чогось більшого?» Яценюк: «Я ж сказав, що це тільки перший етап. Головна
      мета – відставка президента, але це не робиться за один день. Ми почнемо з
      відставки уряду». Але увага: це – все! І тільки після 23:00 у твіттері з’явилась
      інформація, що людей збиратимуть завтра на восьму ранку. Вони б це ще о шостій
      ранку написали…</p>
      <p>Майдан залишився стояти. Там зараз (пів на другу ночі) співає «Океан Ельзи». Все
      мирно. Встановили штук 15 наметів. Підходи до майдану перегородили автомобілями –
      щоб людей убезпечити від силовиків.</p>
      <p>Місцеві заклади харчування вивішують об’яви про безкоштовний чай-каву для
      учасників Євромайдану. «Воля» підвищила швидкість інтернету в центрі і
      звернулася з листом до своїх клієнтів, які мешкають у районі мітингу, –
      розблокувати свій вай-фай, щоб люди на Майдані могли мати доступ до мережі – зараз
      це головне джерело отримання новин, координації дій тощо. Щоправда, тільки на два
      дні: 1-2 грудня.</p>

</article>
<?php
include($_SERVER['DOCUMENT_ROOT'].'/foot.html');
?>
